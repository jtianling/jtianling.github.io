---
layout: post
title: Atgriešanās ābolu zemē
---

Viss sākās ar piedāvājumu. Kamēr liku savu parakstu uz prakses līguma papīriem un mēģināju apvaldīt jūnija cepinošās Saules izraisītos sviedrus, vadītājs ieminējās, ka viņu uzņēmumā atrastos brīva vieta iOS aplikāciju izstrādātājam. Sapratu, ka tā būtu jauna, noderīga pieredze, jo Apple sistēmas un vēl jo vairāk izstrāde tām man bija tukša bilde, tāpēc galu galā piekritu.

Vien Twitter zina, cik ļoti es pēc tam nožēloju šo lēmumu, nolādot Apple un visu viņu produkciju. Nepatika. Dikti. Jutos, kā iedzēris vēsa ūdens malku svelmainā vasaras dienā, atgriežoties mājās pie sava iemīļotā Windows, bet laiks un mana mainīgā personība dara savu, un šo rakstu publicēju no nesen iegādāta Apple datora.

Es vienmēr saku, ka man patīk visas platformas (izņemot Android, jo Java). Man patīk dažādība, un es neciešu lock-in, bet viena tehnoloģija vienmēr būs tuvāka par citām. Savulaik tas bija Windows, bet aizspriedumi pret to man palēnām sāka uzkrāties kopš sāku darboties ar Ruby programmēšanas valodu. Neprogrammētājiem varu pateikt, ka ar Ruby uz Windows strādāt var, ja nav žēl savu nervu. Pretējā gadījumā meklē Unix saimes sistēmu!

Īsti neatceros februārī vai martā, bet vienā no šiem mēnešiem man apnika mocīties, tāpēc es aukstasinīgi izrāvu Windows garu no sava cietā diska, aizpildot tukšumu ar Linux saimes operētājsistēmu Ubuntu.

Jāpiemin, ka tas bija jau otrais atentāts pret Windows. Pirmais neizdevās, jo toreiz Ubuntu man izraisīja visai stipru šoku, no kura atkopties nācās vismaz nedēļu.

Kad šie asiņainie darbi bija paveikti un rokas nomazgātas, sāku iepazīt Ubuntu tuvāk. Iepatikās. Biju apmierināts linuxists pāris mēnešus, līdz pie apvāršņa parādījās Windows 8 pēctecis Windows 8.1 ar dedzīgu vēlmi atmaksāt man pēc nopelniem.

Nav noslēpums, ka man patīk dzīvoties uz nestabilas programmatūras. Tehnoloģiju jaunumi ir mans kokaīns, un katru reizi gribās aizvien stiprāku devu, tāpēc, lai tiktu pie tās, esmu gatavs samierināties pat ar fatal error situācijām. Līdz ar to pāreja uz Windows 8.1 Preview versiju bija no-brainer. Pēc pārejas gan sajutos kā Linux nodevējs, tāpēc turpmāko mēnesi meloju visiem, ka turpinu paralēli lietot Ubuntu, but the damage has been done.

Kopš tā laika viss it kā gāja gludi, bet kaut kas jauns paslepus brieda manā prātā. Varbūt tā bija efektīvā WWDC konferences prezentācija no Apple puses, varbūt tas, ka man gadījās pastrādāt ar Meteor, kas uz Windows arī nav lietojams, bet vienu rītu pamostoties atskārtu, ka gribu atgriezties tai ābolu zemē, no kuras laimīgs biju izrauties pagājušajā rudenī.

Savu vēlmi piepildīju un tagad jau aptuveni nedēļu esmu līdz ceļiem ābolos. Nedomāju, ka kādam gribēsies no manis lasīt detalizētu, Krizdabzīgu datora apskatu, tāpēc nemaz nemēģināšu, bet ticiet, kad saku - tā ir lieliska ierīce, un Mac OS operētājsistēma ir tikai bonusiņš, kas nāk pa virsu.

Daudz kas jau ir iepazīts, un daudz kas vēl nāks, bet izskatās, ka esmu šeit uz palikšanu.
