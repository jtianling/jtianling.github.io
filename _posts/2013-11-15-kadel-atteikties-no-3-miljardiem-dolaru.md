---
layout: post
title: Kādēļ atteikties no 3 miljardiem dolāru?
---

Naudai nav reālas vērtības. Daudzi to uztver ar domu, ka konkrētai valūtai jābūt segumam zeltā, lai tai būtu vērtība, bet tad padomājiet par šo - zeltam nav vērtības!

Nekad nav gadījies lietot, bet esmu dzirdējis par tādu aplikāciju kā Snapchat. Kaut kāds kārtējais saziņas rīks, whathever. Uzmanību es tam pievērsu, jo šī rīka autori nesen noraidīja 3 miljardu dolāru pirkšanas piedāvājumu no Facebook. Mediji baumo, ka tas tika darīts ar mērķi saņemt vēl iespaidīgāku piedāvājumu, un, kas gan to būtu domājis, Google kāreiz gadījušies 4 miljardi brīvu dolāru, ko vicināt gar Snapchat īpašnieku deguniem, tomēr izskatās, ka zaļā papīra smarža nebūs bijusi īpaši svaiga, jo arī Google piedāvājums tika noraidīts.

Es neesmu uzņēmējs. Sapratu, ka nekad tāds nebūšu, kad skolas solā automātiski atslēdzos ekonomikas stundās. Tomēr, ja man būtu savs uzņēmums, man arī būtu iemesls noraidīt tādu naudu.

Ja tu esi radījis produktu ar mērķi nopelnīt un zini, ka pēc tam varēsi mierīgi ķerties klāt kam citam, tad droši pieņem pirmo lielo piedāvājumu no dajebkuras kompānijas un dzīvo laimīgs, bet labāko produktu autoriem parasti ir pavisam citi iemesli ar to nodarboties.

Lielisks citāts no 37signals līdzdibinātāja David Heinemeier Hansson:

> If you’re not working on your best idea right now, you’re doing it wrong.

Snapchat vadītājs Evan Spiegel ir tikai 23 gadus vecs un ir realizējis savu iespējams labāko ideju, tādēļ teikt, ka viņš izdarījis nepareizi, atsakoties no tāda sulīga piedāvājuma, ir muļķīgi. Nepareizi būtu bijis to pieņemt un zaudēt kontroli pār savu ideju.

No otras puses, protams, jāņem vērā, ka tādu ideju popularitāte nāk un iet, un nākamgad Snapchat varētu nebūt pat viena miljarda vērts, bet manā skatījumā tas ir tīri principa jautājums.

Droši vien zināt, ka esmu liels Ghost fans, jo bazūnēju par to visos sociālajos tīklos un darbinu uz tā arī savu blogu, bet pats interesantākais ir fakts, ka Ghost ir izveidota kā bezpeļņas organizācija, tādā veidā nodrošinoties pret potenciālajiem piedāvājumiem no Facebook puses. Manuprāt, labai idejai, kuru tu veido, lai radītu kaut ko tiešām nozīmīgu, tas ir lielisks realizācijas veids, un es apbrīnoju katru, kas nekrīt par upuri bezjēdzīgiem skaitļiem, lai arī cik lieli tie būtu, bet prātīgi apsver situāciju un pieņem lēmumu, kas pašam šķiet pareizs.

Domāju, ka galu galā Snapchat tomēr kāds nopirks, tomēr šie divi atteikumi ir parādījuši, ka uzņēmuma vērtība ir augstāka nekā ar naudu iespējams izteikt.
