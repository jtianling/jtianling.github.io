---
layout: post
title: "Microsoft iekārdināja, bet es gribu vairāk"
---

Operētājsistēma un līdz ar to arī uzņēmums, kas aiz tās stāv, ir konstants strīdu iemesls kā lietotāju tā izstrādātāju vidū. Nav noslēpums, ka esmu Microsoft tehnoloģiju piekritējs, bet vairāk vai mazāk cenšos raudzīties uz visām sistēmām vienādi, tāpēc, skatoties neseno Microsfot prezentāciju Build konferences laikā, kurā pasaulei tika atrādīta jaunā Windows Phone versija, mēģināju izvērtēt, kā tā iederas pašreizējā operētājsistēmu grozā un vai man būtu jāapsver pāreja uz iOS.

Ir skaidri redzams, ka mobilās ierīces pašlaik ir Microsoft prioritāte un Windows Phone operētājsistēma ir ievērojami augusi kopš savas pirmās versijas. Windows Phone 8.1 nāk ar uzlabojumu kaudzi, par kuriem priecīgs būs katrs lietotājs, bet vai šie uzlabojumi precē arī izstrādātājus?

Es pieteicos Windows Phone izstrādātāju programmā aptuveni pirms gada, neilgi pēc tam, kad iegādājos savu WP 8 telefonu, bet pa visu šo laiku neesmu uztaisījis neko lietojamu. Sākotnējais iemesls tam bija ideju trūkums. Ja domājat, ka izstrādātāju profesijā grūtākais ir implementācija, jūs smagi kļūdāties. Grūtākais vienmēr ir laba ideja. Otrs iemesls, ir Windows Phone izstrādātāju platformas piesaiste Windows operētājsistēmai.

Skatoties uz mobilo aplikāciju piedāvājumu, Windows Phone ir visai sliktā pozīcijā. Jā, pašlaik populārāko aplikāciju pieejamība vairs nav tik liela problēma, jo izstrādātāji pamazām sāk pievērsties šai platformai, bet būs jāpaiet vairākiem gadiem, līdz stārtapi jau no pirmās dienas sāks domāt par Windows Phone. Neskatoties uz visām runām par to, ka Android varētu būt labāka platforma ar ko sākt, visi jaunie produkti joprojām top dēļ iOS, un tas, savukārt, nozīmē, ka šo izstrādātāju rīcībā droši vien nav Windows spēcināti datori. Android platformai tas nemaz nekaitē, jo Android izstrādes rīkus var darbināt uz jebkuras operētājsistēmas, bet Windows Phone tas padara par autsaideru. Viena lieta ir vēlme izveidot savas aplikācijas versiju WP operētājsistēmai, cita - iespēja to izdarīt.

Build prezentācijā Microsoft paziņoja par sadarbību ar Xamarin, kas veido izstrādes rīkus, ar kuru palīdzību var izmantot vienu programmēšanas valodu un līdz ar to arī lielu daļu koda uz visām atbalstītajām mobilajām platformām. Tā nav PhoneGap alternatīva, jo ļauj veidot native nevis web aplikācijas un par portēšanu uz pārējām platformām joprojām būs jādomā pašam, vienīgi process būs daudz vieglāks. Problēma ar Xamarin ir cena, jo tikai retais stārtaps vēlēsies ieguldīt papildus naudu šādā rīkā, nezinot, vai produkts vispār gūs popularitāti, turklāt, pārnesot aplikāciju uz Windows Phone, joprojām būs nepieciešama Windows operētājsistēma.

Nu jau kādu pus gadu dzīvojos uz Mac OS, tāpēc vienīgais variants, kā es varu veidot native aplikācijas savam telefonam bez papildus izdevumiem (nosacīti), ir, izmantojot virtuālo Windows mašīnu. Šāds variants strādā, bet nebūt nav perfekts, jo es personīgi nevaru veikt aplikāciju testēšanu Windows Phone emulatorā. Tas prasa noteiktu atmiņas apjomu, un es nedomāju, ka būs prāta darbs piešķirt virtuālajai mašīnai vairāk atmiņas nekā host operētājsistēmai. Protams, ja esat uz datora ar vismaz 8 GB atmiņu, tā nav problēma, bet man atliek vien veikt visu testēšanu uz fiziskas ierīces, kas tāpat būtu jādara, bet ne jau visā izstrādes gaitā.

Otrs solis, ko Microsoft ir spēris par labu Windows Phone aplikāciju izstrādes veicināšanai, ir universal apps, un par to man patiess prieks, jo šāda pieeja ļauj ne tikai veidot vienu aplikāciju, ko būs iespējams darbināt gan uz Windows, gan Windows Phone, bet arī veidot šīs aplikācijas, izmantojot JavaScript. Ja atceraties, native aplikāciju izveide izmantojot JavaScript tika iepazīstināta ar Windows 8, bet līdz šim tā nebija pieejama uz Windows Phone. Protams, mēs varējām būvēt web aplikācijas, izmantojot sagatavoto Visual Studio templeitu, bet es šaubos, ka kāds to reāli arī darīja. Tagad viss ir mainījies, un Windows Phone platforma varētu kļūt daudz vilinošāka web izstrādātāju vidū, jo viņiem nebūs jāapgūst papildus tehnoloģijas, lai sāktu ar to darboties.

Sadarbība ar Xamarin un pilna WinRT pieejamība uz Windows Phone ir apsveicams gājiens no Microsoft puses, bet, ja viņi vēlās nopietni konkurēt ar iOS un Android mobilo aplikāciju tirgū, ir jānodrošina iespēja citu operētājsistēmu lietotājiem veidot aplikācijas dēļ Windows Phone bez visādiem apkārtceļiem vai papildus izdevumiem, un Visual Studio Online šajā gadījumā neskaitās, jo tas ir rīks pavisam citā kategorijā.
