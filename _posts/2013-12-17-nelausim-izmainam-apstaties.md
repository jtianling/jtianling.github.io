---
layout: post
title: Neļausim izmaiņām apstāties
---

Ziemassvētki jau tepat aiz tuvākās egles, un tas nozīmē, ka kaut kur aiz viņiem lēnītēm velkas pusaizmidzis jaunais gads. Izskatās, ka cilvēkiem šai laikā patīk izvirzīt visādas mazticamas jaunā gada apņemšanās un tā, un no manis jūs to nesagaidīsiet. Es tāpat vien nolēmu uzdrukāt pēdējo rakstu zem 2013. gada skaitļa, pirms tas nelietīgi inkrementējas par veselu vienību.

Pirms dažiem mēnešiem es nomigrēju savu blogu uz Ghost platformu. Vēl pirms tās publiskās relīzes es zināju, ka Ghost būs kaut kas lielisks, un, neilgi paspēlējoties, secināju, ka nekļūdījos. Jā, Ghost joprojām ir zaļa, un šad tad izlien kaut kādi prusaki, bet kopumā viss strādā lieliski, un es iesaku šo platformu katram, kas meklē labu blogošanas rīku. Biju arī pārsteigts par to, cik ātri daudzi populāri servisi, pat Windows Azure, pieslēdzās Ghost kopienai, piedāvājot vienkāršus hostēšanas pakalpojumus (jo Ghost ir NodeJS aplikācija, kuru pašrocīgi hostēt nav tik vienkārši, kā, piemēram, WordPress), motīvus un tutoriāļus.

Tas viss ir jauki, bet, ņemot talkā savas norūdītās stalkošanas prasmes, atklāsiet, ka šī bloga dzīvības sulas atkal pumpē Jekyll un pats blogs dzīvojas iekš GitHub. Būtībā, pārejot no vienas platformas uz otru, izvēle nav tieši starp tām, bet gan starp divām pilnīgi dažādām pieejām interneta lapu veidošanā.

Manas domas attiecībā uz Ghost nav mainījušās. Esmu pat veicis sīku ieguldījumu tā noklusētajā motīvā Casper, piedāvājot izmantot fontu, kas atbalstītu plašāku valodu klāstu (tai skaitā latviešu), bet ar Ghost es sajutos pārāk ērti, un brīdī, kad tu sajūties pārāk ērti, kaut kas ir jāmaina.

Man vienmēr ir bijusi problēma ar cilvēkiem, kuri vadās pēc principa "ja tas strādā labi, tad neko jaunu nevajag". Nē! Kaut ko jaunu vajag vienmēr, neatkarīgi no tā, cik labi strādā vecais. Izmaiņas nedrīkst apstāties!

Vien domājot par to, cik sarūsējušā sabiedrībā mēs dzīvojam, pārņem panikas lēkme. Nepamatotas tradīcijas, normas un likumi; mēs vācam un vācam visu šo krāmu kaudzi, aizpildot visu brīvo vietu, un tad brīnāmies, cik viss ir slikti, jo iztīrīt to visu vairs nav iedomājami, nenojaucot visu būvi. Kopumā tas tad arī ir iemesls, kādēļ es ik pa laikam nojaucu savu blogu, un pārslēdzos uz kādu citu tehnoloģiju. Sīks solis, salīdzinājumā ar to, ko mums visiem būtu jādara, bet galvenais ir pārāk nepierast.

Tā nu, ja neiedrukāšu vēl ko pirms pēdējās gada stundiņas, aicinu jūs visus nākošgad aizmirst par veciem, ērtiem rīkiem un idejām un pievērsties kaut kam jaunam!
