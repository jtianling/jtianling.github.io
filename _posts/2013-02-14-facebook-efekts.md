---
layout: post
title: facebook efekts
---

Uz Ziemassvētkiem biju saņēmis lielisku dāvanu - Deivida Kērkpatrika grāmatu "facebook efekts". Lai arī lasīt man patīk, tomēr pēdējā laikā ar grāmatām īpaši tālu neesmu ticis. Šo aizsāku jau pirms 2 mēnešiem, un rindā ir vēl 3 citas. Agrāk varēju izlasīt grāmatu dažās dienās, bet laika trūkums tomēr dara savu, un mana intelektuālā izaugsme ir tikusi piebremzēta.

Lai nu kā, pagājušonedēļ gadījās ķibele, un es nonācu slimnīcā. Nekā patīkama tajā nav, bet pa šīm 3 dienām, ko tur pavadīju, vēsā mierā izgāju cauri visai grāmatai, un tagad vēlos pastāstīt, ko es domāju par šo literatūras darbu.

![Mans Bellroy maciņš](/public/images/posts/facebook_efekts.jpg)

Vispirms jāmin, ka tā nav tikai par Facebook. Autors stāsta gan par citiem sociālajiem tīkliem, gan to vispārīgu attīstību, gan arī (un šis moments man šķiet visinteresantākais) par dažādām personībām, kas ir tā vai savādāk saistītas ar Facebook tapšanu un attīstību, turklāt tā nav tikai tukša biogrāfija, jo mēs uzzinām daudzus faktus, ko Wikipedia neizlasīt.

Ja esat redzējuši filmu "Sociālais tīkls", jums droši vien ir radies pavisam nepareizs iespaids par tās galvenajiem tēliem un viņu lomu uzņēmuma attīstībā, piemēram, lai arī Marks ir projekta radītājs un svarīgāko ideju autors, grāmatā viņš nebūt netiek aprakstīts kā ģēnijs vai cilvēks, kuram piedēvēt visus Facebook panākumus. Tieši pretēji šķiet, ka bez saviem draugiem un partneriem viņš nebūtu bijis spējīgs noturēt uzņēmumu pietiekōsi ilgi, lai radītu kaut ko tik nozīmīgu. Īpaša loma tiek atvēlēta arī Šonam Pārkeram, kura stāsts ir visnotaļ bēdīgs. Īsumā grāmata lieliski parāda, cik ļoti Holivuda ir spējīga novirzīt stāstu dramatisma radīšanai nevis patiesu faktu attēlošanai. No vienas puses tas ir tas, ko skatītāji vēlās, bet...

Nedaudz žēl, ka grāmata tika izdota pirms Facebook akcijas kļuva publiski pieejamas, jo man ļoti gribētos palasīt stāstu saistībā ar šo savulaik diezgan skaļo tematu tehnoloģiju un finanšu pasaulē. Tāpat arī gribētos, lai tajā būtu kaut kas vairāk (konkrētāk) par nākotnes plāniem, bet kopumā "facebook efekts" ir viena ļoti laba grāmata, kuru iesaku izlasīt katram, kuru interesē tehnoloģijas, kā arī visiem, kam vienkārši ir apnikusi daiļliteratūra un gribās nedaudz vēstures. Pēc grāmatas izlasīšanas noteikti sāksiet skatīties uz Facebook uzņēmumu un tā pamatā esošajām idejām savādāk. Nevaru teikt, ka labāk vai sliktāk, vienkārši savādāk.
