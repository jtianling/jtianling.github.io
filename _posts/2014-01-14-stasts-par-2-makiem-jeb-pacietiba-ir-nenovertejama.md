---
layout: post
title: "Stāsts par 2 makiem, jeb pacietība ir nenovērtējama"
---

Nevienam nepatīk gaidīt. Reizēm tā ir briesmīgākā sajūta pasaulē. Bieži vien sanāk pamosties nakts vidū ar perfektu ideju galvā, ko gribas nekavējoties realizēt, bet ir nolādētā nakts un rīt uz darbu. Man nepatīk gaidīt, tomēr varu nosaukt kaudzi gadījumu, kad pacietība ir atmaksājusies ar uzviju.

![Bellroy Card Sleeve and Capsule Minimalist Wallet](/public/images/posts/two-wallets.jpg)

Nedaudz vairāk kā pirms diviem mēnešiem nolēmu iegādāties jaunu maku. [Pavasarī rakstīju](http://dzerviniks.lv/note-sleeve-wallet-from-bellroy/ "Note Sleeve Wallet from Bellroy - Aigars Dzerviniks") par lielisku kompāniju sauktu Bellroy, kura ražo dažāda veida makus, no kuras tad arī biju iepircis savu iepriekšējo naudas turētāju. Labākais tajā bija kompaktais izmērs, jo man nevajag neko vairāk par iespēju pārnēsāt savas kartes un reizēm dažas banknotes, tomēr tas nav pats kompaktākais un minimālistiskākais risinājums, kāds pieejams tirgū un būtu spējīgs apmierināt šīs vajadzības, tāpēc nesen nolēmu, ka varētu pamēģināt kaut ko vēl vienkāršāku.

Tā kā esmu liels Bellroy cienītājs, tad pirmā doma bija iegādāties Card Sleeve, kas ir viskompaktākais produkts viņu piedāvājumā, bet tad es netīšām uzgāju rakstu par [Capsule Minimalist Wallet](http://www.minimallyminimal.com/blog/capsule-minimalist-wallet "Capsule Minimalist Wallet - Minimally Minimal"), kas ir radies, pateicoties veiksmīgai Kickstarter kampaņai.

Nelielai atkāpei vēlos pateikt, ka Kickstarter ir vieta, kurā jums visiem derētu šad tad iegriezties. Lai arī es neesmu viens no tiem, kas atbalsta desmitiem projektu ar summām, kuras varētu pabarot kādu trešās pasaules valsti, tomēr ir gadījumi, kad labprāt atveru savu bankas kontu nelielam ziedojumam, lai redzētu, ka projekts izdodas. Pašlaik esmu atbalstījis tikai 3. Pēdējais ir [JUMP](http://www.kickstarter.com/projects/nativeunion/jump-the-first-charging-solution-that-fits-your-li "JUMP - The First Charging Solution That Fits Your Lifestyle by Native Union -- Kickstarter") - vienkāršs, kompakts un ļoti glīts, pārnēsājams mobilo telefonu lādētājs. Šis projekts jau pirmajās 24 h savāca nepieciešamo ziedojumu apjomu un nu ir to stipri pārsitis.

Īsumā gribu teikt, ka no Kickstarter nāk kaudze ar visādām feinām idejām, tāpēc nolēmu, ka pārmaiņas pēc varētu dot iespēju vienai no tādām idejām, un pasūtīju sev Minimalist Wallet.

Pirmkārt vēlos minēt, ka tas ir lielisks produkts. Noteikti viens no labākajiem makiem, kādi man jebkad bijuši, ja ne pats labākais, bet viena lieta ir pieķeršanās labam produktam, cita - uzņēmumam. Kā jau minēju pirmajā rakstā par Bellroy, man ļoti patīk viņu attieksme. Tas ir visai atvērts, runājot par savām idejām un metodiku, un veido ap sevi zināmu kultūru, kuras mērķis ir uzlabot veidu, kādā mēs pārnēsājam lietas (iesaku iegriezties viņu atbalstītajā projektā [Carryology](http://www.carryology.com "Carryology")). Capsule attieksme diemžēl ir savādāka. Nav jau tā, ka tas būtu slikti, bet man patīk justies tuvāk pašam uzņēmumam nevis vienkārši lietot tā produktus.

Lai nu kā, maku es nopirku un likos sēdēt pie savas pasta kastes, gaidot paziņojumu par to, ka manā īpašumā ir palicis par vienu lieku mantu vairāk. Gaidīju dienu. Gaidīju nedēļu. Velns, nosēdēju pie tās pasta kastes veselu mēnesi, un nekādu paziņojumu nesaņēmu! Visbeidzot pagāja arī otrais mēnesis, ar ko kopā aizlaidās arī mana cerība saņemt maku.

Jāņem gan vērā, ka tur pa vidu bija svētki, kuru laikā ļaudīm ir tieksme nestrādāt, bet sagaidāmais piegādes laiks bija pārkāpts, un mana nepacietība vienkārši eksplodēja. Tā vairs nebija random vēlme, es gribēju jaunu maku. Gaidīt Minimalist Wallet vairs netaisījos un, paliekot uzticīgs Bellroy, pasūtīju Card Sleeve. Varat iedomāties manu "shiiiiiiit" reakciju, kad nākošajā dienā saņēmu paziņojumu no pasta!

Pacietība ir nenovērtējama. Šoreiz gan es varu pielikt tai cenas zīmi, jo tā ir vienāda ar maka cenu, bet kopumā pacietība vienmēr sniegs jums milzu ieguvumu. Ar pacietību es dikti veiksmīgi pabeidzu augstskolu, atbrīvojoties no visiem parādiem pašā pēdējā brīdī, ar pacietību es iekārtojos vienkārši lieliskā darbā, un parasti ar pacietību man nenākas atdot lieko naudu par lieko produktu.

Stāsta doma ir vienkārša - pasūtot kādu preci internetā, vienmēr izvēlieties express piegādi!

P.S. Bellroy produktus piegādā ļoti fiksi pat ar bezmaksas opciju. Lūk tas ir serviss!
