---
layout: post
title: "Zudušie grāmatu apskati"
---

Daži cilvēki gada laikā izlasa vairāk nekā es 6 gadu laikā, tomēr grāmatām ir pietiekoši svarīga vieta manā ikdienā. Es vienkārši esmu lēns lasītājs.

Kad internets vēl bija zaļš un neizzināts jeb aptuveni pirms gada, manā blogā, kas tolaik bija meklējams adresē *http://aidzis.lv*, varēja atrast vairākus grāmatu apskatus, kuros es slavināju savus iecienītākos literatūras darbus. Nu vairs tā bloga nav, un visi raksti ir nonākuši Tartarā. Nesen iedomājos, ka tas ir visai bēdīgi, jo dažas grāmatas, par kurām gāja runa, es silti iesaku ikvienam arī šodien. Tā nu, ilgi domājot, nolēmu veltīt vienu rakstu, lai izceltu gaismā vismaz dažas man tuvākās grāmatas.

### Niks Makdonels "Divpadsmit" (Nick McDonell "Twelve")

<img src="/public/images/posts/twelve.jpg" alt="Twelve" class="position right">

Šī grāmata lieliski atbilst ļoti specifiskam žanram, kas man nezināmu iemeslu dēļ ir ļoti tuvs. Stāsts kopumā ir visai drūms un traģisks, un visu padara vēl trakāku fakts, ka tā darbība risinās gada jaukāko svētku laikā.

> "Divpadsmit" ir satīrisks un nežēlīgs stāsts par narkotikām un vardarbību Ņujorkas bagāto tīņu vidū. Tas ir mūsdienu Ziemassvētku stāsts. Cīņā par panākumiem mūžam aizņemto dzīvo vecāku bāreņi, kam ir pārāk daudz naudas un pārāk daudz laika, cenšas padarīt savas Ziemassvētku brīvdienas jautrākas un interesantākas.

Lai tiktu pie šīs grāmatas, nācās to pasūtīt pa tiešo no izdevniecības (attēlā redzama angļu versija, jo latviešu versijas vāciņu normālā izmērā nevarēju atrast), jo nevienā veikalā tās nebija un arī online nopirkt tulkoto versiju nevarēja, bet galu galā izdevās visu sarunāt, un nu tā ir ierindojusies manā kolekcijā kā viena no labākajām, kādas esmu lasījis.

Ir vērts pieminēt, ka pēc tās ir veidota arī 2010. gada filma "Twelve". Daudzi ir izteikušies, ka filma nav īpaši laba un netur līdzi grāmatai, bet es uzskatu to par tīri veiksmīgu. Ja plānojat lasīt grāmatu vai skatīties filmu, varētu būt prātīgi turēties tālāk no treilera, bet, ja spoileri jūs nebaida, tad droši varat noskatīties.

<iframe width="560" height="315" src="//www.youtube.com/embed/NcDW-eZOz1k" frameborder="0" allowfullscreen></iframe>

### Džeimss Tvinings "Melnā saule" (James Twining "The Black Sun")

<img src="/public/images/posts/black-sun.jpg" alt="The Black Sun" style="max-width: 267px;" class="position right responsive">

Vispār jau laikam ir dīvaini izdalīt vienu grāmatu no veselas sērijas, bet šoreiz es to atļaušos, jo šī, manuprāt ir vislabākā daļa.

> Par iedvesmu šim romānam kalpoja neticamais, bet patiesais stāsts par Ungārijas "zelta vilcienu" un tā bezcerīgo braucienu cauri izpostītajam kontinentam Otrā pasaules kara pēdējās dienās... Mūsdienu naudā tajā atrodamais būtu vairākus miljardus dolāru vērts.

Džeimss Tvinings vispār ir mans iecienītākais autors. Viņa stāstus var salīdzināt ar Dena Brauna darbiem, jo tajos ir pilns ar mīklām, mistērijām, spriedzi un vēsturiskiem faktiem. Manā ieplānoto grāmatu sarakstā joprojām atrodas šīs sērijas pēdējā daļa, un visas iepriekšējas ir bijušas lieliskas. Esmu katru no tām izlasījis 2 reizes.

"Melnā saule" izceļas no pārējām ar savu visai drūmo noskaņu. Tā turpina pirmajā daļā aizsākto galvenā varoņa traģisko ģimenes stāstu, vedot mūs ceļojumā pāri Eiropai no Lielbritānijas līdz pat Sanktpēterburgas ledainajai upes dzelmei. Varbūt šur tur ir nedaudz pārspīlēts ar Krievijas stereotipiem, bet kopumā viss ir lieliski. Grāmata, pie kuras noteikti ir vērts atgriezties atkal un atkal kaut vai, lai atsvaidzinātu savas vēstures zināšanas par Otro pasaules karu.

### Duglass Prestons un Linkolns Čailds "Lamatas" (Douglas Preston and Lincoln Child "Riptide")

<img src="/public/images/posts/riptide.jpg" alt="Riptide" style="max-width: 267px;" class="position right responsive">

Vēl viens drūms stāsts manā kolekcijā. Ko nu padarīsi, ja tie ir paši labākie?

> Skrandu sala netālu no Menas krastiem ir nolādēta vieta. Pētnieki un dēkaiņi gadsimtiem mēģinājuši atminēt salas noslēpumu, tomēr visi gājuši bojā dīvainos apstākļos. Ļaudis tic, ka Ūdens Aka salas vidū ir sena pirātu dārgumu krātuve. Taču tikai mūsdienās kapteinis Naidelmans, izmantojot jaunākās tehnoloģijas, cer atklāt Ūdens Akas noslēpumu. Viņa rīcībā ir dati, ka Aka ir rūpīgi projektēts cietoksnis, ko pirātiem būvējis slavens 17. gadsimta arhitekts, kas savus plānus pierakstījis šifrētā veidā.

Nekad neesmu sapratis, kā iespējams divatā uzrakstīt vienu grāmatu, bet šiem diviem vīriem tas padodas, jo viņi ir radījuši veselu kaudzi ar kopīgām grāmatām.

"Lamatas" jau pašā sākumā noskaņo lasītāju uz kaut ko nelāgu, un tad visa stāsta garumā kāpina spriedzi, liekot aizdomāties, vai tiešām runa iet par lāstu, vai arī beigās mums tiks iebarots visnegaidītākais izskaidrojums. Vienīgais, ko papildus varētu vēlēties, ir lai stāsts būtu balstīts uz vēsturiskiem faktiem, jo kuram tad negribētos palasīt par reāliem pirātiem, tomēr arī bez tā šī grāmata aizrauj savā pasaulē un nelaiž vaļā, līdz ir pāršķirta pēdējā lappuse.

### Nokss Andersons "Vēstures vēsture"

<img src="/public/images/posts/history.jpg" alt="Twelve" class="position right">

Visbeidzot pēdējā grāmata, ko vēlos pieminēt nav no daiļliteratūras kategorijas, bet drīzāk filozofijas darbs, kas izķidā kristietību līdz sīkākajām detaļām.

> Pirmo reizi latviešu valodā tapis populārzinātnisks pārskats par mūsu kultūras pamatu - kristīgo reliģiju, tās pārmaiņām un mutācijām vēstures gaitā. Autors, apbruņojies ar kriminālizmeklētāja pieeju, ķeras klāt Jaunās derības tekstiem, apkopojot mūsdienu arheologu, literatūrzinātnieku un vēsturnieku pētījumu rezultātus.

Manuprāt, ļoti vērtīga grāmata. Protams, tā ir tikai viena cilvēka interpretācija, tāpēc uztvert to kā neapšaubāmu patiesību nevar, bet šī grāmata noteikti sniedz jaunu skatījumu uz ticības lietām.

---

Šīs ir tās svarīgākās grāmatas manā kolekcijā, kuru apskatiem negribēju ļaut izgaist digitālā trokšņa jūrā. Varētu par katru no tām uzrakstīt daudz sīkāk, bet patiesība ir tāda, ka jau pagājis labs laiks, kopš tās lasīju, tāpēc ir pagrūti atsaukt atmiņā detaļas. Ja esat kādu no šīm grāmatām lasījuši, labprāt uzklausītu jūsu domas par tām.
