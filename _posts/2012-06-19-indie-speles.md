---
layout: post
title: Indie spēles
---

Videospēles, lai arī bieži vien apceltas par to "negatīvo" ietekmi uz bērniem un sabiedrību kopumā, ir lielisks izklaides veids, kas varbūt pat pārspēj kino. Nevarētu teikt, ka esmu izteikts geimeris, patiesībā neesmu neko spēlējis jau aptuveni pus gadu, bet reizēm uznāk tāda vēlme, tāpēc pa rokai turu nelielu datorspēļu kolekciju (jā, visas manas spēles ir legāli iegādātas, ja jums pēkšņi radās šaubas).

Dīvainā kārtā nekad neesmu pat mēģinājis spēlēt nevienu [indie spēli](http://en.wikipedia.org/wiki/Indie_game "Indie game"). Kāpēc? Nezinu, vienkārši esmu citu žanru cienītājs, bet nesen kaut kā mani šī lieta ieinteresēja, jo uzdūros uz diezgan izdevīgas indie pakotnes iegādes piedāvājuma. Diemžēl (vai varbūt par laimi, kas zin?) to neiegādājos, bet domāju, ka visamz vienu spēli no minētās pakotnes tuvākajā laikā aiz garlaicības varētu paņemt.

Vēl viena lieta, kas manī radīja interesi indie spēlēs, ir dokumentālā filma _[Indie Game: The Movie](http://buy.indiegamethemovie.com/ "Indie Game: The Movie")_. Tā stāsta par četriem cilvēkiem, kas nodarbojas ar spēļu izstrādi, un to radītajiem produktiem. Konkrētāk tie ir _Braid_, _Super Meet Boy_ un _Fez_ izstrādātāji.

<iframe width="478" height="269" src="http://www.youtube.com/embed/K06j5Wo9oBY" frameborder="0" allowfullscreen></iframe>

Filma sniedz ieskatu tajā, kā ir darboties spēļu industrijā kā neatkarīgam izstrādātājam, bez investīcijām, principā bez jebkāda kapitāla vai garantijām. Tie ir cilvēki, kas kaut ko dara, jo galaprodukts ir vajadzīgs viņiem pašiem nevis kādam citam, jo tādā veidā viņi izpaužas, un galu galā dara to, ko tiešām māk. Filma ir diezgan dramatiska un parāda to, par ko geimeri pat neaizdomājas. Iesaku.

Ja esat ieinteresēti, to var iegādāties augstāk minētajā filmas mājaslapā vai arī Steam servisā, kur gan tā ir mazliet dārgāka.
