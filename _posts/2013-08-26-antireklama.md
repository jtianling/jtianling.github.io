---
layout: post
title: Antireklāma
---

Savulaik pret reklāmām izturējos ārkārtīgi kritiski. Tās traucēja vērot televīzijas pārraides un lika pirkt produktus, kuri man nebija vajadzīgi, bet tas ir ļoti šaurs skatījums uz šo jomu, tādēļ nepareizs. Reklāma ir māksla. Ja tev ir talants, tu ar savu darbu ne tikai nopelnīsi kaudzi naudas, bet arī padarīsi cilvēku ikdienu nedaudz labāku. Ja tev nav nekādas sajēgas par šo jomu, tad, darbojoties tajā, iegūsi vien kaudzi ienaidnieku, kas vēlēsies tevi aprakt sešas pēdas zem zemes.

Televīziju es tagad vēroju ļoti reti, tāpēc nav īsti priekšstata par tur notiekošo, bet pirms laba laika pasāku izmantot [Hulu](http://www.hulu.com), kas ir vienkārši lielisks serviss, un tādēļ, protams, Latvijā nav oficiāli pieejams. Lieta ar Hulu ir tāda, ka tu vari skatīties dažādus seriālus un šovus par baltu velti, ja esi gatavs samierināties ar reklāmām. Būtībā tā paša televīzija vien sanāk, tikai tu skaties to, kas tevi interesē, un tad, kad ir laiks.

Reklāmu klāsts, protams, nāk no ārzemēm, un bieži gadās redzēt tiešām lieliskus veikumus, par ko patiess prieks, bet vienas kompānijas reklāmas man stipri krīt uz nerviem, un šī kompānija par lielu pārsteigumu visiem, kas mani pazīsti, ir Microsoft. Viņu reklāmas iekš Hulu ir ļoti biežas un es tagad nerunāju par pilnīgi visām, bet tikai par noteiktu grupu antireklāmu.

Jūs noteikti būsiet dzirdējuši par Scroogled kampaņu, kurā Microsoft gāž kaudzi drazas uz Google servisiem, mēģinot pārvilināt lietotājus pie sevis. Tad nu otrs viņu reklāmu upuris ir Apple, un Hulu ir pilns ar reklāmām, kurās tiek salīdzināts Apple iPad ar Microsoft Surface un citiem Windows darbinātiem planšetdatoriem. It kā jau izklausās salīdzinoši nevainīgi, bet šie video jums nestāsta par to, cik labs ir Windows planšetdators, tie stāsta tikai to, cik slikts ir iPad. Te būs arī piemērs.

<iframe width="478" height="269" src="//www.youtube.com/embed/-J09HaPkExA" frameborder="0" allowfullscreen></iframe>

Nezinu, varbūt citus šādas reklāmas arī pievilina, bet man tās liek izjust dziļu nepatiku pret kompāniju, kuras tehnoloģiju piekritējs esmu jau kopš sākta gala.

Cilvēkus, kuri veido šādas reklāmas vajadzētu publiski pazemot Ask.fm tīklā, nu vai vismaz atlaist. Atrast trūkumus citu produktā nav māksla, bet izcelt savējo gan. Skaidrs, ka visas kompānijas šādi grēko, bet, kā jau minēju, esmu MS fans, tādēļ no viņu puses tas man šķiet visbēdīgāk.

Antireklāmu atstājiet taču kritiķu, blogeru un tamlīdzīgu zvēru ziņā! Nebojājiet reklāmas mākslu ar šo drazu!
