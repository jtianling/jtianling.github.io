---
layout: post
title: Note Sleeve Wallet from Bellroy
---

Ar makiem man nekad nav gājis viegli. Esmu jau laikam izmēģinājis vairākus desmitus variantu, un ikviens no tiem ir tā vai savādāk apgrūtinājis manas ikdienas gaitas. Kā tik vienkāršs aksesuārs var tik ļoti ietekmēt to laika sprīdi, ko pavadu no mājas durvju aizvēršanas līdz brīdim, kad varu atkal nomest visas savas mantas plauktā?

> A wallet should adjust to your lifestyle rather than forcing you to adjust to it.

Viendien par to domājot, nolēmu, ka ir pienācis laiks meklēt to vienu vienīgo maku visā pasaulē, kurš radīts tieši manām ikdienas vajadzībām, un nesakiet nu, ka neviens nav uztaisījis tādu modeli, jo vienmēr kaut kur ir produkts, kas spējīgs apmierināt tieši mūsu vajadzības.

![Mans Bellroy maciņš](/public/images/posts/my_wallet_small.jpg)

[Bellroy](http://bellroy.com/ "Slim Your Wallet - Slim Leather Wallets by Bellroy") bija pirmais Google piedāvātais meklēšanas rezultāts pēc atslēgvārdiem "slim men wallets". Man ir apnikuši tie maki ar neskaitāmiem nodalījumiem, kuros it kā varot ietilpināt teju visu savu mantu, jo skarbā patiesība ir tāda, ka nevar vis - pārblīvēts maks ne tikai traucē ikvienā kabatā, kurā mēģini to iestūķēt, bet arī izskatās pabriesmīgi, tāpēc Bellroy produkti uzreiz iekrita acīs - tie ir plāni, kvalitatīvi un ar lielisku ideju.

![](/public/images/posts/wallet_small.jpg)

Šis raksts, protams, nav par to, ka esmu iepircis jaunu maku, tas ir par kompāniju, kurai ir ideja un kura šo ideju izpauž savos produktos.

Es cienu uzņēmumus ar savādāku skatījumu uz lietām, kas pievērš īpašu vērību tam, ko dara, tādā veidā papildinot šīs ikdienišķās lietas ar stāstu un sava veida filozofiju. Tas ir interesanti, tas piesaista un piedod produktam papildus vērtību.

Šādu pieeju uzņēmumā realizēt un uzturēt nav viegli, jo īpaši, kļūstot lielākiem. Nedomāju, ka, piemēram, Microsoft varētu kaut ko tādu panākt gatavu, jo, lai arī kādus stāstus mums pasniegtu šī uzņēmuma pārstāvji, tie nav personiski.

Bellroy ir pareizas attieksmes piemērs. Kā es zinu, ka tā ir pareiza? Nu es taču nopirku viņu produktu, vai ne? Turklāt tas nebija vienkāršs pirkums. Tagad, kad Note Sleeve ir manā kabatā, tas pozitīvi piesaista uzņēmumam, un, ja vien nenotiks kāda ķibele, kas liktu man tajā vilties, Bellroy ir ieguvis vēl vienu apmierinātu un uzticīgu klientu.

Nevaru galvot, bet esmu diezgan drošs, ka šādas lietas nemāca jaunajiem uzņēmējiem vai mārketinga speciālistiem, un nevajag jau arī. Ja līdz šādai pieejai nenonāksi pats, tā tāpat nestrādās.
