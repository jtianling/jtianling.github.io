---
layout: post
title: Snoudena situācija
---

Reizēm es aizdomājos par to, kā tas ir būt cilvēkam aiz skatuves. Tu klausies sazvērestības teorijās, skaties Holivudas mākslas filmas un klusībā iesmej par visiem pārējiem, jo viņiem nav ne jausmas, ka tā nav nekāda fikcija.

Droši vien visi jau būs dzirdējuši par ASV Nacionālās drošības aģentūras (NSA) pasaules izspiegošanas projektu un Edvardu Snoudenu (Edward Snowden) - cilvēku, kuram apnicis par to klusēt. Ja neesat noskatījušies viņa interviju, noteikti to izdariet.

<iframe width="478" height="269" src="http://www.youtube.com/embed/5yB3n9fu-rM" frameborder="0" allowfullscreen></iframe>

Lai arī šis stāsts nav par ziņotāju, ir interesanti pavērot Snoduena personību. Ja atceraties lielo traci ap WikiLeaks 2010. gadā, tad atceraties arī vīru vārdā Bredlijs Menings (Bradley Manning), kas nopludināja visu lielo kaudzi ar ASV dokumentiem. Lai arī Meninga rīcība ir lielākoties apsveicama, tomēr viņa mentālais stāvoklis ir stipri sarežģītāks nekā Snoudena gadījumā, un liek aizdomāties, vai tieši šī garīgā nestabilitāte kalpoja par iemeslu viņa rīcībai. Pavērojot Snoudena interviju, šādi jautājumi nerodas. Mēs redzam pilnīgi normālu, nosvērtu cilvēku, kas ir bijis spējīgs saprātīgi izvērtēt situāciju un izmest visu savu dzīvi miskastē, potenciāli arī sabojājot savu tuvinieku dzīves, lai aizstāvētu savus principus un visas pasaules cilvēku pamatbrīvības.

Pēc pēdējām ziņām, kuras vēroju, ir zināms, ka Edvards Snoudens tiek apsūdzēts spiegošanā. Neviens jau nešaubījās par to, ka ASV vērsīsies pret viņu, bet cik tas tomēr izklausās liekulīgi - valsts, kas spiego visas pasaules cilvēkus, apsūdz spiegošanā vīru, kurš tās darbības izcēlis gaismā! Cik ačgārnai vispār jābūt cilvēku domāšanai, lai kaut ko tādu panāktu gatavu?

Līdz ar to arī nonākam pie otrās lietas, kas mani pārsteidza - pilnīgs inertums no cilvēku un citu valstu valdību puses. Intervijā Snoudens saka, ka visvairāk baidās no tā, ka nekas nemainīsies, un izskatās, ka tā arī notiks. Nekādu protestu no ASV iedzīvotāju puses, nekādu konfliktu ar citām valstīm, atskaitot ASV neapmierinātību ar Ķīnu un Krieviju, nekā! Papildus tam visam, tiek runāts par to, ka Snoduens meklēs patvērumu Ekvadorā, lai netiktu izsūtīts uz ASV, kur ar viņu noteikti apietos ne labāk kā ar Meningu. Pēc šāda skandāla izcelšanās varētu domāt, ka ikviena valsts pasaulē būtu priecīga piedāvāt Snoudenam patvērumu, bet nē!

Izskatās, ka man nāksies vien turpināt vilties cilvēku sabiedrībā, jo dīvainā kārtā es ticu tam, ka valdībai jākalpo tautas interesēm, nevis pašrocīgi un slepenībā jālemj par demokrātijas pamatprincipu pārkāpšanu. Visbeidzot tiem, kas nostājas par ikviena cilvēka izspiegošanas nepieciešamību drošības uzturēšanai, varu vien atbildēt ar šo Bendžamina Franklina (Benjamin Franklin), viena no ASV konstitūcijas autoriem, citātu.

> They who can give up essential liberty to obtain a little temporary safety, deserve neither liberty nor safety.
