---
layout: post
title: In Your Eyes
---

Kamēr pēcgarša vēl nav zudusi, ļaujiet man pastāstīt jums par kādu filmu. Joss Whedon ir viens no maniem iecienītākajiem spēlētājiem kinematogrāfijas lauciņā, tāpēc ar prieku izbaudu katru mākslas darbu, kuram viņš ir pielicis roku. Šoreiz tā ir filma "[In Your Eyes](https://vimeo.com/ondemand/inyoureyes "In Your Eyes")".

<iframe src="//player.vimeo.com/video/92368160?byline=0&amp;portrait=0&amp;color=993366" width="900" height="506" frameborder="0" webkitallowfullscreen mozallowfullscreen allowfullscreen></iframe>

Īsumā un bez liekiem spoileriem stāsts ir par diviem svešiniekiem, starp kuriem jau no bērnības pastāv neizskaidrojama saikne, kas lielā mērā ietekmē viņu dzīvi gan pozitīvā, gan, bieži vien, negatīvā veidā.

Stāsts varbūt arī nav nekas pilnīgi unikāls, bet tas noteikti ir atšķirīgs un man ir vismaz divi iemesli, kādēļ varu to ieteikt citiem. Pirmkārt, IMDb to ierindo komēdiju, drāmu un romantisko filmu kategorijās, bet nez kāpēc aizmirst pieminēt mistikas vai fantastikas žanru. Es neiešu melot, man patīk iespaidīgiem specefektiem pārpildītie lielbudžeta fantastikas grāvēji kā, piemēram, "The Avengers", kuru arī sarakstījis un režisējis Vedons, bet tai pat laikā es ļoti cienu fantastikas filmas, kuru autori ir pamanījušies gandrīz pilnībā iztikt bez specefektiem, un "In Your Eyes" ir tieši tāda. Neliela spēle ar kadru pārklāšanos, un tas arī viss. Skatītāju ir mēģināts aizraut ar pašu stāstu un veiklu kameras darbību nevis iespaidīgu datorgrafiku, un tas nav viegls uzdevums pat pašam meistarīgākajam režisoram.

Otrs iemesls, kādēļ man šī filma šķiet tik interesanta, ir tās izplatīšanas veids. "In Your Eyes" ir veidojusi Bellwether Pictures studija, kuru 2012. gadā nodibināja Vedons ar savu sievu Kai Cole, un tās mērķis ir piegādāt mazbudžeta filmas pa tiešo skatītājiem, apejot klasisko studiju struktūru. Filmas pirmizrāde notika šī gada 20. aprīlī Tribeca filmu festivālā, un tā nekavējoties kļuva pieejama ikvienam, izmantojot Vimeo On Demand servisu. Nekādas gaidīšanas, nekādu reģionālo ierobežojumu vai paaugstinātas cenas ārpus ASV dzīvojošajiem. Samaksājam $5 un skatāmies online, lai arī kurā pasaules malā tu atrastos. Tas ir īsts digitālā laikmeta gars, un es ceru, ka ar laiku aizvien vairāk cilvēku pievērsīsies šāda veida satura izplatīšanai.

Nobeigumam atbildēšu uz pāris jautājumiem. Vai šī ir gada filma, kuru obligāti jānoskatās katram sevi cienošam kinomīlim? Nē! Vai  tā ir filma, kuru ir vērts noskatīties? Pilnīgi noteikti. Labs un atšķirīgs stāsts, pazīstami aktieri un svaiga pieeja filmu veidošanā un izplatīšanā no lieliskā Džoša Vedona.

P.S. Vedons šo stāstu brūvēja jau kopš 90. gadiem. Prieks, ka tas beidzot piedzīvojis dienasgaismu.