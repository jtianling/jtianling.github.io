---
layout: post
title: Sennheiser CX 400 II
---

Pirms dažām dienām piedzīvoju šausminošu traģēdiju - manas gadu lietotās austiņas pārstāja darboties. Tā kā datora skaļruņus es vispār nemēdzu izmantot, tad tam sekoja absolūta klusuma iestāšanās. It kā jau taustiņi klabēja un skārienpaliktnis bružājās, bet pēkšņi viss bija mainījies.

Tiklīdz tiku pāri noliegšanas fāzei un pieņēmu, ka mirušās austiņas pie dzīvības vairs nekas nespēs atgriezt, nolēmu apvaicāties internetam, vai ir kāds modelis saprātīgā cenu kategorijā, uz kuru būtu vērts lūkoties. Internets ir liels pļāpa un bija spējīgs man ieteikt desmitiem vērtīgu in-ear modeļu, bet problēma tāda, ka es nepārzinu visas šīs mūzikas lietas, tāpēc nebija ne jausmas, kura viedoklim uzticēties.

Tā nu prātojot atcerējos, ka pirms kāda laika biju lasījis [Mika Latvja rakstu](http://www.onkulis.com/2013/05/29/sennheiser-cx-400-ii/) par labām in-ear austiņām - [Sennheiser CX 400 II](http://en-uk.sennheiser.com/earphones-headphones-sound-isolating-cx-400-ii).

<img class="position center" src="/public/images/posts/sennheiser.png" alt="Sennheiser CX 400 II">

Sauciet to par sagadīšanos, jo tieši šis modelis iekš Amazon tirgojas par visai pievilcīgu cenu, un, kas vēl neparastāk, arī piegādes izmaksas izrādījās pavisam normālas (parasti iekš Amazon tās ir briesmīgi augstas).

Nospriedu, ka nav ko tur daudz prātot, jāņem tik ciet. Ja izrādīsies draņķīgas, vismaz būs kāda pieredze ar šīs cenu kategorijas austiņām (parasti pērku lētās, kas nepārsniedz 20 Ls robežu).

Kā jau minēju, no mūzikas lietām saprašanas man maz, tāpēc varu tikai tīri subjektīvi teikt - skan labi. Komplektā nāk vairāki uzgaļi visdažādākajiem aušu veidiem. Tā kā virsū esošie man pilnībā der, tad pārējos neesmu provējis, bet tiem ir atšķirība arī formas (ne tikai izmēra) ziņā, tāpēc varētu iemēģināt arī citus. Salīdzinot ar iepriekš pirktajām austiņām, varu teikt, ka šīs ausīs sēž ļoti patīkami, un pat aizmirstās, ka tās tur vispār ir.

Tā kā austiņas lietoju galvenokārt, darbojoties pie datora, tad priecē, ka spraudnis iet leņķī, tādā veidā lieki nelokot vadu, bet tas varētu būt mīnuss, ja meklējat austiņas telefonam, kuram audio pieslēgvieta parasti ir augšā.

Par lielu plusu šim modelim uzskatu skaļuma regulētāju vadā. Datorā nospiest taustiņu kombināciju, lai uzgrieztu skaļāk vai pieklusinātu, nav diži sarežģīti, bet, lietojot austiņas ar mobilo telefonu vai mūzikas atskaņotāju, tas ievērojami atvieglo dzīvi. Lai gan tīšuprāt nelūkoju pēc tādas iespējas, tomēr tās esamība noteikti ietekmēja manu izvēli.

Labs pirmais iespaids vienmēr ir svarīgs, bet tā īsti spriest par Sennheiser CX 400 II varēšu tikai pēc kāda laiciņa. Pagaidām par skaņu noteikti nežēlojos. Ir labāka, kā visām iepriekš lietotajām austiņām. Laba ir arī trokšņu slāpēšana, kas ir viens no iemesliem, kādēļ es izvēlos in-ear nevis parastos modeļus.

Jebkurā gadījumā mana ikdiena nu ir atguvusi balsi, un ikviens darbs sokas raitāk.
